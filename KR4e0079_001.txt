# -*- mode: mandoku-view; -*-
#+TITLE: 易齋集
#+DATE: 2015-08-25 00:18:45.064500
#+PROPERTY: ID KR4e0079
#+PROPERTY: BASEEDITION WYG    
#+PROPERTY: JUAN 卷上
<pb:KR4e0079_WYG_001-1a>¶
欽定四庫全書¶
　易齋集巻上　　　　　　　明　劉璟　撰¶
　　詩¶
　　五言古體¶
　　　張宜仲宅即席¶
張公勸我酒坐待更鼓鳴談笑席方促僕夫催我行豈¶
惟戀杯酌自是懐友生相逢不放意歳月空自驚况此¶
苦寒地疇昔胡馬營吾儕夙多幸生世遭盛明秉筆事¶
<pb:KR4e0079_WYG_001-1b>¶
戎幕絃誦歌昇平長踞佐竒畫亦足雄邊城聽斷實王¶
畧獻納非吾能晝驅校獵塲夕講古壁經暇日或相過¶
詩酒攄中情可為知已道難與俗子評顧此宜秉燭但¶
恐河漢傾抗手暫相謝明當盍簮纓¶
　　　㑹稽姚節婦俞氏¶
整我綠綺琴彈作孤鳯凰浮雲為我結白日為我黄姚¶
氏有令婦義烈明秋霜盛年失所天感傷獨徬徨遺兒¶
甫盈尺姑嫜老髙堂殺身赴黄泉置此誰扶將古人貴¶
<pb:KR4e0079_WYG_001-2a>¶
全孤念念焉能忘鞠養力既殫勞勞情靡極貧病煎我¶
懐荼毒安可食重念貞節婦秉心金石堅金石有銷毁¶
婦心無變遷奉姑盡孝養教子窮青編子兮善承志力¶
行邁儒先業勤道自修應詔班朝賢榮身顯二母旌節¶
其來宣矢詩示將來餘慶長綿綿¶
　　　葵陽軒(為張紀善作/)¶
紫鳯翔九霄衆鳥從之飛白日麗中天萬彚仰光輝傾¶
心附陽德有美園中葵竒花發五色緑葉何萋萋君子¶
<pb:KR4e0079_WYG_001-2b>¶
秉至德尚友安可遺張公江海士道義腴而肥訓戎塞¶
北地疋馬從驅馳寸心慕葵陽大椽懸軒楣所以頃刻¶
次儼如對彤墀忠信有如此鐘鼎誠相宜願子厚自朂¶
慰我清風詩推誠輔仁主千秋以為期¶
　　　雜興¶
白日皎中庭風聲振簷鐸英英階下華繽紛隨風落弱¶
質同荏苒風勢何飄薄南山有松栢一年長一尺十年¶
枝幹成霰雪不能迫乆要見人心貞脆在所擇¶
<pb:KR4e0079_WYG_001-3a>¶
　　　垂綸軒¶
白髪釣清渭有志期經綸羊裘坐苔石未足辭故人豈¶
如衡茅下投竿餌修鱗名實兩不入足以全吾真漁歌¶
竹枝晚水色桃花春白鷗亦解事蕩漾來相親¶
　　　雙燕¶
雙燕並秋風雛成巢已空徘徊不忍去主人恩愛隆秋¶
風一何急燕飛安所集奮趐起髙翔南山且棲蟄明年¶
春風和還向雕梁立顧此興我懐浮生徒汲汲¶
<pb:KR4e0079_WYG_001-3b>¶
　　　劉審理宅即事¶
今宵去人哭明日居人歌行止有分定人生知㡬何悠¶
揚轉蓬根浩蕩西北風弱質任飄翻棲息何時終顧此¶
増永嘆永嘆情靡極舉酒欲飲之持杯三太息有生同¶
此懐幸㑹期無乖張燈厲絲竹我意君當諧譬彼天上¶
月暫盈仍就缺念之動遐思憂心不遑掇憂心曷能已¶
川流逝無止大觀亦齊物詎謂私一已¶
　　　題李蘓泣别圖¶
<pb:KR4e0079_WYG_001-4a>¶
丈夫秉壯志報國當及時父兄並顯列遊冶非吾為奮¶
身匈奴庭仗節伸漢威羝羊豈能乳壯心終不移自分¶
餧豺虎何意還京畿降王昔吾友話别増傷悲白日自¶
西匿流波亦東馳人心豈能一街陌多交岐蕭蕭茂陵¶
樹種種衝冠絲死生不相愧忠貞有前期念之感中懐¶
朗詠飛龍詩¶
　　　張宜中小像¶
琅玕出海底瀟洒脱塵俗若人貞特姿秀氣清可掬白¶
<pb:KR4e0079_WYG_001-4b>¶
鶴如小童遺經僅盈軸澹乎太古風可使薄夫肅¶
　　　月夜醉歌¶
夜坐初未䦨㣲醺為誰醒月華滿院落長空蕩秋影我¶
歌懐古詩妙契心獨領冬裘復夏葛自樂無妄逞¶
　　　盤谷八詠¶
　　　　鷄山曉色¶
何年天星下化此金鷄峯峩冠聳危石翠羽森長松旋¶
如展翎翅峙如决雌雄初瞰接曙色姿味多竒蹤雖無¶
<pb:KR4e0079_WYG_001-5a>¶
司晨唱晦明若先容誰將翬飛搆來此披䝉茸臨窓契¶
𤣥理晤言懐宋宗¶
　　　　龜峯春意¶
振䇿陟龜峯極目散煩襟扳蘿越巘崿觀奇擁嶔岑氣¶
和濯柔荑景淑悦鳴禽淡薄白日輝游漾輕雲隂予情¶
亦何欲物理諒可尋芳菲三春意贔屭千年心持此較¶
貞脆因之寄知音¶
　　　　北塢松濤¶
<pb:KR4e0079_WYG_001-5b>¶
北塢邃且深山峻路迤𨓦松林積空翠靈(闕/)　盈耳忽¶
疑風雨交溟渤驚濤起初喧或乍息翕繹互宫徴咸池¶
激清波牙期聆流水鏗浤信竒音浩蕩絶塵涘長嘯列¶
禦冦雲車奮髙軌¶
　　　　西岡稼浪¶
開軒臨西野禾稼盈我眸西岡度㣲風髙浪湧崇丘揚¶
揚翠雲起滚滚清瀾浮雖無乗槎事恍若覩瀛洲大哉¶
化育功沛然和澤周黍稌兩穫宜歳工期有秋含哺頌¶
<pb:KR4e0079_WYG_001-6a>¶
帝德長年樂無憂¶
　　　　雙澗秋潭¶
源深澗縈紆合流滙澄碧參差藻荇敷蕭散蒹葭闢雁¶
來天宇清龍蟄暄氣寂濯纓枕長流刺齒潄幽石髙蹤¶
躡前修邁志追疇昔心虛寵辱忘性達驕吝什浩歌樂¶
餘閒邈焉塵外迹¶
　　　　三巒夜月¶
太虗蕩無形夜静境愈現開窓對三巒明月皎如練露¶
<pb:KR4e0079_WYG_001-6b>¶
華光灼爍衆綠鬱葱蒨憩心暫徘徊飛光疾流箭悠悠¶
大瀛海寂寂廣寒殿神仙邈已逺靈藥不可見桂樹秋¶
風多使我心眷眷¶
　　　　松磯釣石¶
長松冠幽石坡陀成釣磯境閒衆妙集地勝紅塵稀攜¶
壺時一徃埀綸泛漣漪得魚已忘釣對客應無機澄波¶
碧天影緑隂西日暉一身澹無營萬鍾亦何為醉餘步¶
山月明晨渡來嬉¶
<pb:KR4e0079_WYG_001-7a>¶
　　　　竹逕書齋¶
良田遺子孫勤儉躬耒耜牙籖積髙架進修飾行止書¶
窓竹逕中髙舉逺朝市皋比坐明師几席羅弟子清虛¶
見真心静黙臻妙理濟濟青衿翔振振忠賢起竹花綴¶
嘉實雛鳯徴斯美¶
　　　古意寄盧省菴吳廷珪¶
昨夜起觀星北斗懸中天牛女隔河漢跬步不得前東¶
方有一士披褐露兩肩積雪寒蓬廬中心常㤗然髙歌¶
<pb:KR4e0079_WYG_001-7b>¶
商頌篇激烈浮雲旋士心亦何求長為知者憐¶
妖蟇蝕明月玉川欲刳之惜無登天梯涕泗空漣洏哀¶
哀卞和玉惻惻魯女葵桓侯諱其疾扁鵲乃見疑長嘯¶
郭林宗髙風邈難追¶
　　　題髙先生畫竹¶
憶昔江南時追涼隠篁竹静觀生意妙息我塵外躅修¶
幹質尚柔新葉隂始菉披衣撫寒玉逍遙散煩溽十年¶
塞北遊夢想結心曲披圖忽見之瀟洒暢心目題詩謝¶
<pb:KR4e0079_WYG_001-8a>¶
客去言盡意未足¶
髙公妙筆墨獨得造化先閒將北窓意冩入雲華牋中¶
庭白日静重隂亦蹁躚赤霄舞孔翠閶闔來飛仙飄飄¶
出塵態豈為凡累牽斯人隔山岳企望心茫然¶
　　　陳太初畫竹(為叔端姪作/)¶
危石湧坡陀菉竹秀其顛貞堅太古心蒼翠宜長年古¶
人重依附今人自纒牽陳公古君子得意造化先揮洒¶
有神助至今光彩鮮我來偶披閲却憶遊淇園武公不¶
<pb:KR4e0079_WYG_001-8b>¶
可作妙際無遺筌豈天不佑善地氣乃變遷感之再三¶
嘆賴有斯圖傳願持寶愛之使比恂慄篇精心勵清操¶
孫子其相延¶
　　　雲山圖(為陳彦思主簿作/)¶
我昔遊龍沙極目但荒磧回首青田山縹緲片雲隔承¶
恩偶歸來真趣契疇昔故人有陳子吏隠曠塵跡示我¶
雲山圖一洗煩慮滌雨餘新嵐生山濕翠欲滴茅茨無¶
俗駕猿鶴驚朝夕扁舟何處來得非武陵客先生髙世¶
<pb:KR4e0079_WYG_001-9a>¶
心詎可凡態測長嘯滄浪心浩蕩情靡極¶
　　　寓軒¶
浮雲處空山飄搖無定時人生如轉蓬聚散何能期凉¶
風起天末光景東南馳誰知故鄉客良㑹江之湄軒窗¶
一何净髙栁青依依新醪散煩襟蟹螯亦復持醉臥光¶
月白天宇浮漣漪鷄鳴上馬去回首成凄其寓形復戀¶
(闕/)所愧達士知卓哉南華子千載真吾師¶
　　　謾興¶
<pb:KR4e0079_WYG_001-9b>¶
乾鵲堂前鳴西風過籬落粲粲黄金華含香為誰托白¶
日光皎潔載籍滿髙閣顧此亦奚為長歌入寥廓¶
偶來苕溪遊便作苕溪客尋得菊花栽開我窓前色我¶
身亦何營景㑹心自適百年諒如此樂矣何所迫¶
蕩蕩白日光照我窓前竹竹枝自瀟洒竹葉自鮮緑霜¶
濃色不悴生意如可掬植物有若斯况乃崐山玉人生¶
天地間諒非形所局茍能遂直道至樂恒自足¶
　　　贈松陽陳希曽先生¶
<pb:KR4e0079_WYG_001-10a>¶
接輿嘆鳯德宣尼感祥麟狂聖雖不同明哲俱全身達¶
生貴無我和光混埃塵斯文茍不喪美璞終見珍泰運¶
屬明聖彤庭布純仁髙岡賡鳴和深淵躍潜鱗子何固¶
山澤不念蒼生屯願施素所蘊騎箕補星辰不然當大¶
飲莫負頭上巾不作仙與佛不譽墓中人坦蕩宇宙間¶
長與元氣親¶
　　　揮絃送鴻圖(為族兄作/)¶
中散不偶世養生以飡霞立言傲湯武有志追勛華龍¶
<pb:KR4e0079_WYG_001-10b>¶
性不茍狎鳳儀繇德姱揮絃送飛鴻游意天之涯下視¶
凡俗子曷啻&KR0008;與猳山陽一聲雷千載興我嗟故人抱¶
貞操遺世如塵瑕披圖見真境言盡意逾賖¶
　　　小景¶
千巖聳空翠萬壑争飛流達人逺塵俗於焉搆危樓仗¶
筞有髙士同志寧相求拂桐操孤鸞知者竟千秋¶
　　　梅花屏詩贈均輔王頥齋¶
江梅吐竒芬貞清歳寒色畵師為冩真識此心相得鳯¶
<pb:KR4e0079_WYG_001-11a>¶
尾拂寒玉龍鱗綻仙葩不有處士節詎入山人家江水¶
不改色梅花發隆冬若識畵師意見此長年容知心不¶
在色覽德豈在香持之贈故人故心如許長¶
　　　龍江送别圖為何彦博賦¶
送客千里行酌以一杯水水清見真心長江浩無涘行¶
子無定端飄泊詎能止昔時狼山道今來白鷺洲戎馬¶
厭驅馳大舸良悠悠雲㠶駕長風遡浪如安流安流發¶
髙興洞視寰宇間中原莽榛棘天地何漫漫誰令封狼¶
<pb:KR4e0079_WYG_001-11b>¶
恣强弧弛其彎彎弧定有日勸子毋燕昵孝以報慈親¶
忠當奉王室浩浩以醫國調理能事畢子今歸故鄉為¶
我謁上清我願仙道盛不願鬼道興朂哉老祖烈毋使¶
魔縱横吾聞得仙士恬淡以延年早服重積德浩刼虛¶
皇前子心已瀟洒應遇真師傳真詮貴冥搜洞悟絶塵¶
跡火記一萬周白鶴載雙舄子其慎精鍊行綴瑶池籍¶
　　七言古體¶
　　　天山行¶
<pb:KR4e0079_WYG_001-12a>¶
天山雪花大如席散灑穹廬作氷瓦白日照不破北風¶
吹復垜行邊使者文皮裘馬足凌兢氷上游僕夫苦寒¶
步不進王程未敢為稽留天山戍士可奈何斧氷作糜¶
行負戈雖無重裘禦寒凍此地幸喜豐嘉禾但願盛時¶
烽火息將見年來足衣食咨詢民瘼使者事當得邊人¶
時種植¶
　　　鷄鳴山¶
鷄鳴山嶟峰峭壁何孱顔北風吹雪積不住猿&KR0924;罔敢¶
<pb:KR4e0079_WYG_001-12b>¶
來躋攀浮屠古刹踞其頂乃是人巧偷天慳洋河急流¶
走其下石洞千佛藏其間我來正值嚴冬月祈寒作氷¶
厚地裂却疑南國青蓮花漏趂回陽逞竒絶兹山壯麗¶
雄邊州應有神靈䕶明㓕憶昔唐宗曽駐蹕忽聽金鷄¶
催曉日邇來陡過七百年古往今來事非一事非一可¶
奈何惟有名山長不磨登髙得句聊自𢠢葡萄滿注金¶
叵羅¶
　　　送張紀善還越省親分題得居庸闗¶
<pb:KR4e0079_WYG_001-13a>¶
居庸闗南楊栁青居庸闗北嚴霜零惟天設險限南北¶
寒暄異候差難評長風揚沙聲震地行人駐馬傷心情¶
我來守邉乆寒暑風沙習慣無嫌憎聖神御宇時昇平¶
燕然不見烽火驚曵裾王門稱老生抒詞吐論芝蘭馨¶
期與鄒馬争先鳴張公清如玉壺氷春花秋實二美并¶
殷彛周鼎置宗廟天球河圖羅大廷至寶得所乃為貴¶
公今地位宜成名與公同看天宫榜於今六載趨承明¶
乆要愈見心似鐵不為夷險逾堅貞男兒忠孝若輗軏¶
<pb:KR4e0079_WYG_001-13b>¶
失一不可馳周行近來謁許省(闕/)　　西行李催歸程¶
故鄉晝錦人所榮髙堂壽母猶康寧宦游如此誠稱意¶
君恩較重丘山輕送公居庸闗下路賦詩愧我叅羣英¶
行當及早趨幕府謀謨庶務期經營¶
　　　送盧省菴還天台省親分題得黄金臺¶
黄金臺何峥嶸一時事業千秋名燕昭發憤雪讎恥築¶
臺堆金致賢士當年豪傑非一人樂生獨步凌青雲廟¶
謨已定義師出電掃齊城不終日恥已雪功埀成君王¶
<pb:KR4e0079_WYG_001-14a>¶
忽逐神仙行後王信間輕易置樂君納履全髙義三軍¶
解體從此始荒臺寂寞秋風起我今送行人過此金臺¶
下懐古復長思持杯仍駐馬駐馬送君歌我詩羡君才¶
學尤清竒推誠輔主當及時銘功鐘鼎誠所宜如何遽¶
作晝錦歸髙堂有母白髪埀主恩賜告得時省絶勝望¶
雲増懐悲送君去期君來籠中藥物不可缺北轅早趂¶
賔鴻回黄金臺亘長空君臣契合今古同經綸濟世須¶
實學丈夫當慕真英雄¶
<pb:KR4e0079_WYG_001-14b>¶
　　　訪皇甫廷玉不遇¶
相遇仍論不相識知心只在心相得白鷗浩蕩誰能馴¶
達生不羈忘要津應龍天飛威鳯霄翔犗餌不能致罻¶
羅詎能張拂我梧桐調我氷絲與君歌作陽春曲孤雲¶
為我徘徊飛湖波不驚澹寒日時聞妙香滿虛室喬松¶
積翠老貞姿芳蘭含情媚幽質心懐君兮君不歸君出¶
門理棹揺斜暉明朝倘遂相思意遲君只在華溪湄¶
　　　錢王箭頭¶
<pb:KR4e0079_WYG_001-15a>¶
鴟夷作忠心不遂噓氣聲濤震天地蛟龍逞欲乗其時¶
鼓濤奮浪隨風飛蒼生為魚都不顧莫去朝來恣狂怒¶
後來壯士心不平擴弩括機神鬼驚飛矢一落江海寜¶
乾坤闔闢四百年靈物不朽長貞堅古稱精誠貫金石¶
捍患庇民真偉績丈夫作事不虛擲¶
　　　結襪子¶
貧賤可肆志富貴難驕人君不見昔周文武稱明君俯¶
身釋旄今古聞貔貅同心勇如雲戎衣耆定天命新又¶
<pb:KR4e0079_WYG_001-15b>¶
不見釋之長跪奉王生子房圯橋功業成聖賢豪傑事¶
如此禮義結人同一軌¶
　　　長平戈頭¶
君不見馬服君一朝東向朝三軍黄金市買好田地心¶
豪氣溢雄如神四十萬人竟葅醢殘坑今有戈頭在龍¶
鱗蛇文土花剥鋒利猶堪解盤錯想當前輩争北山爾¶
戈曽得揮其間解圍却敵如等閒功成為龍事僨為魚¶
只在將軍心巻舒一人自智萬人箝口羣䇿驅馳竟何¶
<pb:KR4e0079_WYG_001-16a>¶
有智謀完士牛隨後嗚呼爾戈更入何人手¶
　　　贈張才仲¶
君不見江東王謝家子弟骨格風流皆濟濟流風遺俗¶
傳至今故家文物衆所欽㑹稽名山神禹跡東山蘭亭¶
聲藉藉英芝家世襲忠貞兒孫文雅長相承葵陽病翁¶
稱老拙才仲猶孫更清徹氷壺玉露殊森爽清廟朱絃¶
應疎越我一見之心則悦酌以清酒誨以説亹亹聽我¶
謙罄折知其中平無妄蹶他時叔長必登(闕/)願無自滿更¶
<pb:KR4e0079_WYG_001-16b>¶
磋切著鞭奮迅追前轍贈言有盡意未輟¶
　　　送戎醫玉液子徐文顯還㰎李¶
平生報恩劍三尺㫁骨絶咽難更索要覓仙人不死方¶
滌腸浣胃續筋脉求之不得中心焦遍訪蓬萊海波隔¶
徐生家世習軒岐方術流傳著今昔能將折肱作完臂¶
更使殘支成好骼操持運用還本初榮衞流通肌肉懌¶
仁王鎮邊經百戰置之幕下防肘腋軍中累見收竒功¶
刀瘢箭痕隨手白有卒修城頺石格股骨如糜肉如磔¶
<pb:KR4e0079_WYG_001-17a>¶
仁王命生返其魂如牆觀者皆辟易生舒其筋按其折¶
付以良藥束以帛夾以薄板如簡册飲以神劑瓊玉液¶
三日精魂乃安宅將軍墜馬臂如擘役夫當車(闕/)　迹¶
但逢徐生皆脱厄徃徃効騐難具述曩時大將平姑蘓¶
已聞妙手聲烜赫壯士冒力衝强敵斫脛傷喉䧟胸臆¶
長創洞中連弩射銃筒噴彈飛砲石碎首流腸鏖擊㓨¶
氣息略續皆可繹不使英雄命虛擲瀝血毁膚或青赤¶
立使平復無咄唶范増怒發疽背迫荀偃中軍頭若瘍¶
<pb:KR4e0079_WYG_001-17b>¶
仲由結纓能正色倘若遇生可無踣或云方技難逺績¶
小道恐泥誠下䇿吾聞聖人至仁澤昆蟲草木猶愛惜¶
癰疽瘠環行或逆宣尼於藝諒靡責不然牛毉之兒與¶
劍客安得升堂衣逢掖徐生髙藝真竒特安常守分心¶
自適僻居逺人人不識立身端謹衆所擇仁王至恩深¶
且奭俾歸故鄉悦親戚濟人為心可醫國重之不異連¶
城璧¶
　　　梅花¶
<pb:KR4e0079_WYG_001-18a>¶
羅浮山人絶塵俗晴曦映戸香寒玉澄江淺浸珊瑚柯¶
翠禽啼處陽和多長空無雲露天骨滿眼紅光消積雪¶
錦嚢索句招香魂暗逐神飈度明滅縞衣素袂乗𤣥氷¶
人間何處來飛瓊紅粧偶被壽陽汚白質獨契逋仙情¶
廣平貞操天下重蜂蝶無縁得矜寵孤髙丰度非凡種¶
對君清思如泉湧¶
　　　栁隂祖帳¶
都門楊栁埀青隂祖帳送行傷客心黄鸝愁醉别情苦¶
<pb:KR4e0079_WYG_001-18b>¶
白鳥鳴嘶離思深欲把長條繫春色飛光如梭真可惜¶
臨岐莫折楊栁枝留取待君君早歸¶
　　　花底雜歌¶
江城雨後花蒙茸離筵一曲情正濃氷絲戞桐泣孤鳯¶
流徴激楚隨飛龍悠悠車馬秦淮道多少殘紅委芳草¶
行人覲省須早歸君親恩義難兩違¶
　　　風亭别袂¶
春風送客皋亭下話别殷勤袂寧把别情苦多前路長¶
<pb:KR4e0079_WYG_001-19a>¶
東西抗手髙翺翔何以贈子金玉章惓惓思心實難忘¶
勉旃令望遵周行舌柔齒脆慎行藏¶
　　　闗山春色¶
闗山春色濃於酒逺客思家日應久那堪此際送歸人¶
腸㫁河陽折楊栁送君歸君今早去叅庭闈生前一日¶
直千日無使日後徒沾衣¶
　　　畫梅華¶
幻住髙僧在天目賦得梅花鬼神服至今詩句流人間¶
<pb:KR4e0079_WYG_001-19b>¶
探幽討賾無時閒能畫才人湯叔雅又把花神重摹冩¶
梅花本是無心物剛被渠儂衒真假畫中之花無四時¶
壁間一見尤清竒忽驚一月隂山雪莫與西湖處士知¶
羅浮山中雪三尺梅花倒埀龍尾枝髙人一見動清興¶
精神入筆珠陸離明窓展玩當晴曦宛疑四壁生涼颸¶
羡君博雅好古談能使朽腐為神奇¶
　　　神馬圖¶
矯矯神駿天下稀丰格拔萃尤充肥奚官牧放順天性¶
<pb:KR4e0079_WYG_001-20a>¶
騰躍不受靮與羈一朝良造思控馭命駕千里雷霆飛¶
何年深宫萬幾暇尺素模冩侔天機何不冩岐陽比物¶
齊四驪憲章文武張綱維又不冩臨淮破賊中潬下呵¶
叱鐡騎摧長圍帝王所尚在逺略屑屑形似將奚為吾¶
皇聖神馭寰宇討論治道無娛嬉梯航萬國盡臣服獨¶
放梟騎隂山陲謀臣猛將欲奮擊皇仁未忍蒼生疲天¶
閑龍種㡬千萬蕃息郡縣連郊畿願選此類數萬疋掃¶
取遺裔成功歸漠北無復烟塵飛一勞永逸蘓瘡痍¶
<pb:KR4e0079_WYG_001-20b>¶
　　　種竹齋¶
琅玕出海底枝葉何扶疎勁節貫氷雪秀色凌雲衢美¶
人愛之不能捨劚根封植當庭隅嘉實須期待鸞鳯長¶
竿直欲釣鯨魚門無俗客書几閒清風環珮聲珊珊令¶
人脱凡骨神㳺入𤣥闗蓬萊只咫尺誰謂難躋攀虗心¶
可以通妙道正氣自足超塵寰葛陂變化良非難¶
　　　畫竹(為禮部陳景祺作/)¶
君不見文湖州長梢萬尺寒颼颼龍蛇入筆走風雨墨¶
<pb:KR4e0079_WYG_001-21a>¶
𣲖從此開源流髙公近學丹丘老㡬根拂雲清更好珊¶
瑚扶踈石上生琅玕戞風硜有聲靈物特達不阿附肯¶
與百草同衰榮陳郎取尚良有徴秉節不移誠可矜嵗¶
寒永結貞忠盟¶
　　　題雲山圖¶
君不見米南宫天下名父子貌得瀟湘晴雲暗雨千態¶
萬狀清絶竒當時尤物重連璧髙人名士徃徃争致之¶
或將模冩廣清玩繇此真贗來羣疑此圖何人所臨搨¶
<pb:KR4e0079_WYG_001-21b>¶
筆意精研若神合山巃從兮雲溶溶其下若有藏蛟龍¶
深林雜樹蔽虧隠茅屋得非避世之士於此潜其蹤扁¶
舟逺在横橋東沙頭艤棹空秋風飛雲凛凛凋青楓皋¶
蘭歇芳兮桂離其叢王孫不歸兮感予衷滔滔逝者無¶
終窮雲陽九疑何濛濛攄中情兮附飛鴻思王孫兮我¶
心沖沖¶
　　　贈駱指揮畵馬¶
駱將軍貌得天馬無比倫雙瞳熖爍四蹄疾踏破沙漠¶
<pb:KR4e0079_WYG_001-22a>¶
千重雲只今暫向江南去飛控天衢躡香霧囬頭北掃¶
邊塵空䇿勛獨對明光宫¶
　　　抱琴待渡歌¶
莫唱斑竹枝莫歌武溪深欲渡未渡停我琴縱情對語¶
兮相知心泛安流兮輕舟春山積翠兮連樛留同氣兮¶
相求吾與君兮優游¶
　　　門有車馬客行(送董都事起復/)¶
門有車馬客言自雲中來朔風吹雪送秋雁白楊東下¶
<pb:KR4e0079_WYG_001-22b>¶
單于臺雁門之闗何壯哉樓煩石嶺髙崔巍董君文武¶
之長才雄藩書諾稱竒材偶丁内艱歸故里終制三年¶
猶撚指風雲又作從龍起騏驥終當致千里男兒有䇿¶
須濟時定應前席陳謀為奮身立功報明主廟堂制勝¶
須投機好懸金印大如斗分茅仍望家山歸臨河送别¶
金屈巵南風錦㠶去如飛¶
　　　月浦歸㠶¶
水宿週迴厭辛苦五兩而今到南浦平波映月攤玻瓈¶
<pb:KR4e0079_WYG_001-23a>¶
家山只在山之湄早知可望不可即如何膝下無相離¶
今宵望月情正悲明宵月炤髙堂幃¶
　　　江市朝沽¶
舟人理䌫朝欲開入市旋買鵞黄醅思君無奈愁千結¶
放懐須共傾金罍酒薄愁多可奈何船頭紅日浸江波¶
願得風塵不驚怪莫辭苦梗頻經過¶
　　　舵樓晚飯¶
大艑乗流駛若輕秦淮浩蕩夕陽明行人晚飯舵樓底¶
<pb:KR4e0079_WYG_001-23b>¶
月中喜見黄河清甆碗乗來香玉粒瑩圓疑是鮫人泣¶
思欲報恩撫長鋏水底魚龍作人立¶
　　　金山泊棹¶
金山屹立江中央氣通月窟連扶桑艤舟一酌中&KR0893;水¶
凡骨頓與飛仙翔何年天宫堕天骨峥嶸屹立黿鼉窟¶
蓬萊距海三萬里想應亦在波濤裏¶
　　　多景凭闌¶
江山如畵江南好行子承恩到家蚤從來京口盛䌓華¶
<pb:KR4e0079_WYG_001-24a>¶
登樓置酒看新花滄波昨夜蛟龍雨紅日朝來照芳樹¶
凭闌游目景無限佳氣蘢葱時未晚¶
　　　題梅¶
西湖處士骨已槁髙節至今長不老鐵樹開花今㡬年¶
海水桑田幾騰倒鐵樹花何清知心更有宋廣平我今¶
為爾聫芳名¶
　　　題洪鈞朋山水巻¶
澄波不驚老蛟蟄露白江空雁飛急逺山鬱鬱堆翠螺¶
<pb:KR4e0079_WYG_001-24b>¶
林間蔀屋幽情多扁舟一葉來漁簔王孫不歸奈爾何¶
晴窓披圖意無限揮毫重賦滄浪歌¶
　　五言律體¶
　　　贈繆仲安之江西都司省親¶
之子遊南服莎堤正莫春驊騮馳逺道彩鷁泛通津大¶
閫嚴君重髙堂白髪新行當崇令望孝子即忠臣¶
　　　和王一柱韻(二首/)¶
狩獵從恒衞朋僚乆别離相思梁月夢得意華堂詩制¶
<pb:KR4e0079_WYG_001-25a>¶
作王劉俊交情管鮑知南山松與栢貞操歳寒期¶
壯士懷忠烈何曽惜别離甘心蘇武節酷意李陵詩白¶
刄摧强敵黄金贈故知一成還報主鐘鼎永相期¶
　　　端午宣城有感¶
屈子思存楚何心事佞臣九歌長慷慨千載愈悲辛抱¶
石知無益攄辭願有陳其人雖已矣氣與太初隣¶
　　　烏桓對酒¶
對酒烏桓國多愁白髮翁家鄉六千里生計一絲風净¶
<pb:KR4e0079_WYG_001-25b>¶
几閒清簡空嚢老漆弓幸逢烽火息何必事竒功¶
　　　環清軒¶
繞屋流清水非沽洗耳名琴書怡雅志風月足閒情澄¶
碧魚堪數繁隂鳥自鳴餘生欣有托寵辱莫相驚¶
　　七言律體¶
　　　應詔謹賡御製賜晉齊諸將宴鶴鳴樓¶
扈從歸來宴玉樓九天雨露沛髙秋勛藏盟府蒙新寵¶
酒入忠肝洗舊愁沙漠已平神略偉乾坤再造聖功優¶
<pb:KR4e0079_WYG_001-26a>¶
一時際㑹攀鱗翼豈意微勞幸見收¶
　　　詠鸚鵡和張紀善韻¶
西域珍禽解語聲髙飛時展拂雲翎孝慈為禀淳和性¶
辯惠非求世俗聽舞罷毳衣棲𤨏殿啄餘香稻立雕衡¶
上林鷹犬多如簇獨得君王御眼青¶
　　　山行同張紀善¶
度谷穿崕億萬重龍門東下一川通路逢驛使無梅信¶
地走山翁有雪蹤李老祠荒蒿沒像單于臺古草連空¶
<pb:KR4e0079_WYG_001-26b>¶
行人日暮向何處戎馬蕭蕭鳴北風¶
　　　鵰窩山¶
萬叠蒼山朔氣濃雪花開遍玉芙蓉皂雕飛處青雲近¶
驄馬行時紫塞重家在江南書萬里身居冀北禄千鍾¶
生來自愧承恩厚華髮蕭蕭未䇿功¶
　　　隆慶州北平山神㑹寺廢趾¶
昔年寶刹倚雲根半壁孤髙露粉痕叠巘挿天蒼隼立¶
羣峰拔地白狼蹲苔碑有字湮名姓鐘梵無聲報曉昏¶
<pb:KR4e0079_WYG_001-27a>¶
山下屯軍新聚落依稀烟火舊時村¶
　　　鷄鳴山用前韻¶
鷄鳴古寺立巖嶅敗壁頹垣没野蒿二水交流氷鏡合¶
一峰獨立石屏髙常疑塵霧如飛雪又怪山風似怒濤¶
舊日但聞沙塞地誰知身向此中遨¶
　　　婁氏蘿石軒¶
搆得軒居一徑幽青蘿白石倚髙秋松牀月轉琴聲逺¶
絲蔓風迴樹影稠屈子有時紉佩帶孫郎曽此潄琳球¶
<pb:KR4e0079_WYG_001-27b>¶
時清不獻和親計詩酒從容興最優¶
　　　蕭太后紅城(元行宫中有戲水龍浴池在榆巷/)¶
榆林塞下舊紅城四面寒泉徹底清行殿昔留耶律駕¶
斷橋曾駐乞顔旌蛟龍戲水當年事贔屭埋蒿此日情¶
立馬林皋一回首羣鴉飛處夕陽明¶
　　　野齋¶
幽居蕭散絶喧譁恰似柴桑處士家門逕莓苔無俗客¶
池塘鼓吹有鳴蛙冬青萬樹凝新蠟春菜㡬畦開雜花¶
<pb:KR4e0079_WYG_001-28a>¶
但得眼前風物好儘將詩酒作生涯¶
　　　清溪觀寄王嵩澗道士¶
齋居每憶清溪觀亂石巉巖潄碧流雙井泉通三島脉¶
萬松聲度九天秋㸃易道人驂白鶴吹簫仙子駕青虬¶
披雲我欲尋真訣願借當年蓮葉舟¶
　　　遊趙川清安寺¶
當年龍戰混𤣥黄多少亭臺變鹿塲蔓草翳堦空古跡¶
松肪落地老寒香百年事業成凋換千古神靈竟𣺌茫¶
<pb:KR4e0079_WYG_001-28b>¶
此日登臨重感慨又逢葭琯復初陽¶
　　　礬山道中過桑園渡¶
礬山東下桑園渡春水初生日正融雁影飛穿楊栁外¶
馬聲嘶過杏花中誰云塞北風沙異却與江南景物同¶
最喜皇恩加四逺且將耕牧訓邊農¶
　　　龍虎臺¶
龍虎臺前朔鳥飛沙塲倦客正南馳閒雲縹緲暮天逺¶
落日蒼茫叠嶂迷草木盡沾新雨露人民復覩漢官儀¶
<pb:KR4e0079_WYG_001-29a>¶
廟堂已得安邊䇿老我登臨好詠詩¶
　　　暮宿德州壯屯¶
斜暉驅馬憩孤亭釃酒呼童𢠢客情黄葉委堤秋水落¶
白蒿連野暮雲平頽垣破瓦前人宅吠犬鳴鷄戍卒營¶
五十年來蕭索盡如今正好望時清¶
　　　贈沈思善¶
沈生壯遊今㡬年復回故山看畵船西湖新水碧於酒¶
岳墳古樹青含烟陶情經史三千巻得意詩詞數百篇¶
<pb:KR4e0079_WYG_001-29b>¶
眼底風光真可樂儘將窮逹付蒼天¶
　　　十五里蕩¶
一葉輕舟落照中開篷縱目竟長空連塍禾黍横雲緑¶
夾㟁荷花照水紅新雁帶秋來逺浦老龍拖雨過前峰¶
當時真意知心寡長笛一聲生晚風¶
　　　曉發鄭梁河閘出江得順風紀行¶
西山掛月潮水生風順扁舟遡浪輕黄家洋上過天闕¶
焦山口北望中&KR0893;地湧巖㟼鎮溟渤天生形勢壯神京¶
<pb:KR4e0079_WYG_001-30a>¶
晚涼泊掉龍潭渚更喜滄江似掌平¶
　　　東山草堂¶
草堂不與浣花同移上東山出魯峰招隠短章吟白雪¶
讀書長日對青松莫言世上無鳴鳯却憶隆中有臥龍¶
可是蒼生望安石未應丘壑獨從容¶
　　　子陵臺¶
不有飛龍白水鄉先生何處得徜徉當時政事歸臺閣¶
千古絲綸占富陽士節不隨今世屈客星聊為故人忙¶
<pb:KR4e0079_WYG_001-30b>¶
扁舟弔古荒臺下流水閒雲正𣺌茫¶
　　　次桂先生韻且酬之¶
承恩重喜到京華無復邊城滿㡌沙鳯闕退朝懐舊友¶
麟經開巻想名家屋梁午夜看明月秋水長天賦落霞¶
白雁衘來新製作光輝璀璨上林花¶
　　　孤鶴¶
一聲清唳九天聞羽族叢中少似君赤壁夜來驚醉客¶
緱山朝下伴閒雲髙飛懶逐乗軒侣遐引慵隨啄腐羣¶
<pb:KR4e0079_WYG_001-31a>¶
隻影蹁躚天宇濶俯觀人世正紛紛¶
卓犖髙情世共聞還丹獨就有仙君歸來遼海棲華表¶
飛過簫臺拂綵雲逺俗只宜尋鳯友可人應自出鷄羣¶
有時刷羽髙松頂不把空拳解世紛¶
　　　甘露寺多景樓¶
南連吳㑹北維揚俯瞰江流萬里長甘露舊從天上落¶
慶雲時傍日邊翔鶯啼淑景園花媚龍蟄清秋海氣凉¶
前代英雄籌䇿處至今人事㡬興亡¶
<pb:KR4e0079_WYG_001-31b>¶
　　　焦山寺¶
焦公煉丹丹已成飛劍直斬石公精名山便作佛世界¶
廟食猶顯神英靈浮玉峰前蒼隼集吸江亭下碧濤平¶
花開花謝誰為主潮去潮來似有情¶
　　　石門洞¶
洞天山水最清竒架壑連巖結構危石徑雲深荒蔓草¶
野林霜䁱熟棠梨入山却下聽猿淚看瀑長吟謝客詩¶
夜宿羣峰最髙處俯看星宿列珠璣¶
<pb:KR4e0079_WYG_001-32a>¶
　　　梅花¶
不隨桃李弄精神獨抱孤髙意更真玉骨氷肌姑射子¶
錦心繡口謫仙人平安歳月宜交友恬澹風光度刧塵¶
昨夜南枝初爆蕋雪中争道見陽春¶
子建當年賦洛神一時邂逅未為真若知江上芳心客¶
豈慕巖阿豔質人月冷香魂常入幕天寒羅襪不生塵¶
建安風骨多豪俊可惜無詩咏此春¶
試問江干老樹神寒花何事獨純真詩仙去後無賔侣¶
<pb:KR4e0079_WYG_001-32b>¶
禪友歸來有主人道向雪霜修白業曽於刧火脫紅塵¶
月中世界如銀色誰解清香帶得春¶
夜泊長洲見水神不修嬌媚任天真香飄老樹風驚鶴¶
影入清江月近人詩思若泉無雜慮虗明如練絶纎塵¶
羅浮可到滄溟濶料想應同此地春¶
玉蕋含章妙入神雪中誰得似渠真擔頭歸計功成將¶
牆角生涯遁世人青子作酸調鼎實素娥凝笑却粧塵¶
羅浮風景都休話最愛三冬一味春¶
<pb:KR4e0079_WYG_001-33a>¶
瀟湘江上雪中神勁節寒花趣最真守志漢宫辭輦客¶
報恩湘水泣珠人瑶琴調轉闗山月羌笛聲催車馬塵¶
清境皎然無滓翳誰能識破此時春¶
江上梅花玉雪神移栽山舍伴清真不惟勁節陪殘歳¶
更有新香送故人玉堂學士才如海天目髙僧妙脱塵¶
試折一枝相問訊百篇髙興不勝春¶
一聲玉笛暗傷神忽憶家山思倍真塞北絶無同調客¶
江南多有賞音人碧牕含影來寒月繡閣浮香和暖塵¶
<pb:KR4e0079_WYG_001-33b>¶
今日重遊歌舞地剩簮芳蕋為迎春¶
榦如精鐵老猶神獨秀江干勝玉真香綻寒枝驚木客¶
珠生枯枿駭鮫人霜威未遂金笳調陽氣初吹玉管塵¶
殘臘尚留芳意在剩簮銀燭照和春¶
靚粧髙髻不為神綽約仙姿自在真歳晚長江無鳯侣¶
天寒空谷有佳人清香度水月籠影(闕/)蕚委堤風送塵¶
新葉漸抽青實小人間正是艶陽春¶
　　　鷄鳴山用前韻¶
<pb:KR4e0079_WYG_001-34a>¶
鷄鳴山勢壯邊州鐘梵荒臺在上頭獨石下藏千佛洞¶
羣峰中見兩河流路有碑隂題漢字橋無閣道度梁輈¶
登臨不用増惆悵古徃今來總一漚¶
　　　三歸臺¶
一自西郊嘆黍離下堂交質事尤非射鈎既釋當時忿¶
定霸應為萬世師海宇未馴周典則江黄又見楚旌旗¶
可憐匡世經綸手寧是偷安脉禍機¶
　　　水仙花¶
<pb:KR4e0079_WYG_001-34b>¶
婀娜仙姿江漢阿宛疑月殿下嫦娥翠翹弄影天風細¶
玉質浮香雨露多交甫褰裳承委佩思王按轡賦凌波¶
歳寒無愧盟三友擊節抒情為爾歌¶
　　五七言絶句¶
　　　蘆雁¶
鴻雁飛時塞草秋風沙颯颯使人愁因君為報江南信¶
蘇武天山雪滿頭¶
天目山前秔稻秋西風歸雁影悠悠月明何處雲羅逺¶
<pb:KR4e0079_WYG_001-35a>¶
浩蕩湖波水滿洲¶
　　　小景扇面¶
翠老雙松楓葉紅釣絲搖曵半江風雲山萬叠歸程穏¶
莫使羊裘入畫中¶
　　　畫葡萄¶
忽疑前夜風雨急蒼蒼亂木蟠虬龍枯藤老骨化不去¶
絡索倒埀烟露空¶
葡萄子熟邊草秋葡萄酒熟雪成毬將軍爛醉&KR0586;毺月¶
<pb:KR4e0079_WYG_001-35b>¶
士卒驚寒入敝裘¶
　　　題竹¶
誰將天上琅玕樹栽向連灣緑水湄歳晚江空鸞鳯逺¶
白雲幽石自相宜¶
瀟洒含風玉數莖若何偏向石間生貞心諒有夷齊識¶
耐慣氷霜老更青¶
　　　幽石¶
桃花間竹栁埀隂獨坐茅亭嘯玉琴紫鳯翺翔碧霄外¶
<pb:KR4e0079_WYG_001-36a>¶
人間何必有知音¶
冉冉征途自不閒雲飛鳥倦亦知還何如蓬蓽韜光者¶
放浪形骸宇宙間¶
　　　寄題西湖¶
西湖物色四時春羅綺香風伴醉人莫向登臨重回首¶
六橋西畔更傷神¶
　　　荔枝圖¶
海青使臣馳驛傳晝夜能行一千里誰想驪妃歡笑中¶
<pb:KR4e0079_WYG_001-36b>¶
黍離悲歌已盈耳¶
　　　墨菊¶
柴桑處士多佳致種得幽花滿石壇月轉南山秋夜寂¶
蹁躚𤣥鶴舞&KR0008;岏¶
石邉老樹帶霜枝黄菊䙰褷竹葉稀看盡却思彭澤令¶
清髙不為歳寒移¶
　　　夢校獵¶
生平常慕肉飛仙馬上論文佩兩鞬昨夜夢成孤枕上¶
<pb:KR4e0079_WYG_001-37a>¶
滿忩明月思蘧然¶
　　　臨清軒¶
漁翁結屋此江干綠樹隂濃白晝寒滿目雲山詩思濶¶
入鈎魚鯉酒懐寛¶
　　　東阡¶
西風歸雁兩悠悠雲白江空萬里秋天目山前秔稻熟¶
柴桑籬下菊花稠¶
　　　偶成¶
<pb:KR4e0079_WYG_001-37b>¶
先生未遂剡溪遊長想鵝湖泛小舟此日秋風歸興發¶
濯纓埀釣思悠悠¶
　　　題畫山水¶
樓閣連甍鎻翠微白雲容與翳忩扉懸崖瀑水自今古¶
笑問何人解息機¶
　　　山水扇面(為道㑹劉志澄題/)¶
清溪道士神仙侣獨究羲文先後天𤣥鶴一聲雲縹緲¶
滿林松影落堦前¶
<pb:KR4e0079_WYG_001-38a>¶
　　　松鶴圖¶
神仙騏驥解飛鳴獨立松巔刷羽翎愧我承恩老山野¶
九皋清唳月中聽¶
　　　小翎毛¶
長夏沉沉綠樹隂偶來棲息一珍禽氷絃冩得忘機操¶
應是髙人識此心¶
　　　淇園春霽¶
駐馬淇園春正濃三山雲外聳芙蓉武公去後琅玕少¶
<pb:KR4e0079_WYG_001-38b>¶
霽色漪漪入畫中¶
　　　送張南賓還㑹稽¶
越吟羇客久思家鞍馬西風别路賖歸到故園行樂處¶
逢人應自説龍沙¶
河梁分手客還家秋水淊淊去泛槎萬里闗山鴻雁影¶
三呉雲水白蘋花¶
　　　半崕秋水圖¶
巻石巉巖蘸綠波結盤古樹掛藤蘿披圖起我還鄉興¶
<pb:KR4e0079_WYG_001-39a>¶
更欲乗風發棹歌¶
　　　雪山小景¶
㡬架茅茨蔽風雨萬重巖壑老雲烟開門長日無閒事¶
未必招提却是禪¶
　　　狂夫雜興¶
夜雨垂簷共燭光十年湖海思茫茫誰知一醉忘形外¶
究竟狂夫到底狂¶
不著虛空不染塵無能無事養閒身開牕坐對門前樹¶
<pb:KR4e0079_WYG_001-39b>¶
一雨經時緑意新¶
　　　題蘭¶
佳人愛冩湘妃佩千載猶凝翰墨香昨夜春風透幽谷¶
懸崖髙處意偏長¶
　　　倒垂梅¶
姑射仙人玉雪裳騎龍飛下白雲鄉逋翁老去孤山冷¶
千載西湖水色香¶
　　　紅梅¶
<pb:KR4e0079_WYG_001-40a>¶
羅浮仙子住江皋醉把胭脂染素袍昨夜雲旂降王母¶
錯疑千樹熟蟠桃¶
　　　碧虛清趣¶
白澗含清光宴坐夜方寂起視天宇寛月明露花滴¶
長明宇宙間萬慮我何有充饑首陽薇適興柴桑酒¶
　　　題蘭¶
我行采幽蘭棘鍼掛我衣呼童剪繁穢兩袖懐芳菲¶
巻石何崔嵬幽蘭自有芳因兹筆端好重上君子堂¶
<pb:KR4e0079_WYG_001-40b>¶
　　　膝王閣¶
帝子去已久樓閣何峥嶸只見丹青景不聞歌吹聲¶
　　　題蘭¶
幽蘭蘊竒芬緑竹秀空碧歳晏將如何君子介如石¶
幽谷長芳蕙山林棲道心獨有髙世士可以為知音¶
　　　暮雲春樹¶
雲林積空翠茅屋興悠然不來車馬塵獨聽飛崕泉¶
　　　小米小景¶
<pb:KR4e0079_WYG_001-41a>¶
踈峰矗蒼笋宻林成翠幄髙人在深處何以尋芳躅¶
採芝青溪濵釣魚青溪水不慕磻溪名莫洗潁川耳¶
　　賦¶
　　　千秋辭應教賦¶
甘雨兮清塵南風兮斯薫瞻鳯闕兮祥雲帝子降兮兹¶
辰拜趨䖍恭兮地逺情親膝下承歡兮喜慶同臻蹈舞¶
兮羣臣秉心兮貞純翔有鳯兮遊有麟普天均覆兮皇¶
之仁維藩維屏兮其始自君盛德兮振振子孫䋲䋲兮¶
<pb:KR4e0079_WYG_001-41b>¶
千秋萬春¶
　　　自莎堤送張宜中盧省菴至栁巷復賦以贈¶
翩翩兮飛鳶洋洋兮潜魚諒人生兮有情能不懐乎故¶
居噫若人兮美且都被青霞兮佩瓊華長鋏兮無家故¶
鄉𣺌𣺌兮越與吳感返哺兮慈烏北堂有萱兮菽水靡¶
俱駸駸兮青驪謁告兮歸期祖帳兮都門我心兮愁思¶
河水兮淪漪浮雲兮孤飛與子别兮吾能不悲緑綺兮¶
孤桐彈雅音兮歌南風山川迢迢兮思難窮望旋斾兮¶
<pb:KR4e0079_WYG_001-42a>¶
歸鴻骨肉斯文兮惟余汝同夙言還兮毋使我心忡忡¶
　　　述懐賦¶
大道夷其如砥兮民狙詐而多端鄙騶虞之囓枯兮慕¶
鷹隼之貪殘迂夷齊之節義兮尚羿莽之權奸雲靉靉¶
其蔽日兮水泛泛其滔天民濈濈而為魚兮孰能極其¶
憂患嗟禹功其誰繼兮豈不在乎聖神令宇宙之重開¶
兮使斯民之咸仁馳騏驥而抗䇿兮顧及君之後塵時¶
循環其踰邁兮吾獨惜夫陽春憩予駕兮平皋濯予足¶
<pb:KR4e0079_WYG_001-42b>¶
兮河津顧狹邪之不可陟兮將俟君之睿聞進何敢以¶
貪榮兮冀方寸之有濟退不求夫偷安兮抱仁義之昭¶
晰諒天道之有常兮窮逹繇其所形歴坎困而心亨兮¶
處隨豫而能貞修(闕/)一以寡過兮羌居易而俟命無驕¶
吝其何憂兮聊從容以養生¶
　　　雲深書屋(為劉翼南作/)¶
山盤桓兮入杳冥雲濛宻兮仰不見日與星猿&KR0924;攀林¶
以呌嘯兮虎豹踞谷而紛争若人胡為兮處此意氣閑¶
<pb:KR4e0079_WYG_001-43a>¶
逸神如氷書挿架兮萬軸屋架巖兮數楹採隂陽之秘¶
賾兮掇䆳古之羣英躋層巔以暇日兮聊嘯歌而抒情¶
歌曰鬱彼平林兮百卉生之柔柔有鳥懐春兮遷喬出¶
幽白日出之悠悠焱西馳兮羌不我留適宇宙之開泰¶
兮拔茅茹以髙舉考制度於春官兮遵伯夷之餘矩命¶
或乖於所逢兮施或待於有時諒蘩藻之鮮潔兮豈清¶
廟之可遺庸玉汝以増益兮將好修而置之行藏安夫¶
天命兮信中正之可期¶
<pb:KR4e0079_WYG_001-43b>¶
　　　望雲亭(為黄别駕賦/)¶
士生兮懸弧誰復懐乎故都少學壯仕兮顯親揚名仕¶
不遂兮親何以榮曰既仕兮慕君居官有程兮遺我親¶
竭心奉公兮甘㫖靡遑朝思暮懐兮曷云能忘岵屺可¶
陟兮白雲可望安得致我兮親之傍白雲兮依依倐而¶
東兮忽而西嗟我兮人噫獨不得與雲兮俱飛朝隮公¶
堂兮暮趨庭幃有願不遂兮望白雲而孤飛¶
　　　畵水仙花¶
<pb:KR4e0079_WYG_001-44a>¶
若有人兮在沅湘金英玉質含清香翠雲衣兮佩琳琅¶
我欲致之道路長江波滔滔兮葦不可航斷縑冩之懸¶
髙堂天機奥妙歸毫茫凌波㣲步來銀潢洛神陽臺誠¶
𣺌茫¶
　　　風木軒(為吳典儀作/)¶
山有木兮茂以青風以撓兮不安其生繄孝子之欲養¶
其親兮時冉冉不待其榮山有木兮茂以豐孝子之心¶
兮焉窮歳月駛而親不可待兮譬彼木之遭乎烈風宇¶
<pb:KR4e0079_WYG_001-44b>¶
宙兮悠悠人生兮好修我有父母兮不我乆留萬鍾千¶
駟兮適増我尤欲竭忠兮有君欲致孝兮何以求吾親¶
必不得已兮惟修吾身維忠維信兮致孝道於我君思¶
貽親兮令聞¶
　　　題三香圖¶
山礬花兮幽蘭菲菲水僊冬榮兮瓊珮葳蕤異根同氣¶
兮何必一時諒千古之契心翳或似之王孫去兮孰已¶
知歳聿暮兮芳馨自持三者一心兮聊樂我私白日出¶
<pb:KR4e0079_WYG_001-45a>¶
之遲遲瀟湘水兮漣漪豈不鬱陶而遐思路﨑嶇兮難¶
徑馳信君子之操兮金玉其儀審厥象兮玩以怡固明¶
哲之所為¶
　　　賦雲山圖¶
白雲悠悠兮羣山㠝岏長江浩蕩流其間何人獨坐茅¶
亭下却與真境相盤桓畵師偏能識天巧貌入氷紈極¶
幽𣺌鴻濛太古長不老誰云女媧鍊石解補天使一見¶
之驚絶倒山深深兮雲茫茫美人何為在他方金華仙¶
<pb:KR4e0079_WYG_001-45b>¶
都只咫尺拂衣便可髙翺翔呌初平兮起石羊尋赤松¶
兮覲軒皇躋鼎湖兮挾飛龍翊元氣兮撫星芒過河鼓¶
兮昭七襄謁紫㣲兮正天罡驂麒麟兮翳鳯凰歆羡攝¶
伏兮神明孔彰順思慮兮保厥臧披圖一曲歌慨慷書¶
以識之俾勿忘¶
　　琴操¶
　　　閲耕操¶
雞鳴孶孶將善是為而奚可以為本之不圖孰為我資¶
<pb:KR4e0079_WYG_001-46a>¶
整我鉏犁率彼東菑翳我人斯毋從危機我黍與與我¶
稷彧彧置之不顧曷其有熟相彼壟畝稂莠實多我薅¶
我耘勞如之何稂莠薅止黍稷茂止翳我人斯厥惟好¶
止相我黍稷其實蓁蓁厥惟好之育我斯人視我衣冠¶
率彼王制禮義在心惟我斯繫凡民有生食以為天禮¶
義勿繇曷惟永年天降斯典以序我人翳食是活如何¶
弗勤彼火斯燎手可以撲原隰既炎江海弗沃凢我人¶
斯擇術惟㣲始焉弗慎噬臍何其駟馬輕裘匪道弗繇¶
<pb:KR4e0079_WYG_001-46b>¶
勤我稼穡人誰我尤山有髙岡水有滄浪翳我人斯我¶
循我常¶
　　　冩情操¶
日月逾邁悠悠我思心之憂矣曷云能來陽鳥于飛肅¶
肅其行終鮮兄弟能不慨傷陽鳥于飛集彼南陲我無¶
羽翰力不能追蠶月條桑候雁北歸悵焉懐斯曷云其¶
羈斾旌悠悠我心幽憂逝彼江波孰回其流滔滔江漢¶
朝宗于海&KR0747;&KR0747;園葵旭日斯待葵生萋萋企彼太陽孰¶
<pb:KR4e0079_WYG_001-47a>¶
不令德而有耿光相彼嵩髙有博其址君子於學曷云¶
其已駑馬千駕齊彼驊騮自愧蹇劣勉矣進修¶
　　　畫龍¶
九五正中翺翔在天厥施斯溥復歸于淵¶
　　　畫菜¶
肉食者鄙焉能逺猷灌畦有智其斯之儔¶
　　　畫瓜¶
綿綿其瓞煜煜其實東隣布衣可與入室¶
<pb:KR4e0079_WYG_001-47b>¶
　¶
　¶
　¶
　¶
　¶
　¶
　¶
　易齋集巻上¶
